---
name: "Pomodoro"
latinName: "Lycopersicon esculentum"
zoning: "serra"
season: "spring-summer"
---

> **POMODORO** (*Lycopersicum esculentum Mill.)*

IL pomodoro appartiene alla famiglia delle solenacee.

Il suo nome deriva dal nome "*pomo d'oro",* per il colore dei frutti,
datogli da Pietro Andrea

Mattioli.

La pianta è originaria dell\'America centro-meridionale, chiamata dagli
Aztechi *xitomatl, ("cosa paffuta con l'ombelico")* fu introdotta in
Europa da Hernan Cortés nel 1540; la sua coltivazione si diffuse nella
seconda metà del XVII secolo.

Il pomodoro è una pianta erbacea a fusto eretto, alta 0,7-2 metri; sia
le foglie che il fusto sono ricoperti da peli ghiandolari che
stropicciati emettono il caratteristico odore.

Le foglie sono formate da 7-9-11 segmenti ovali; i fiori di numero
variabile, riuniti in infiorescenze, sono gialli, bisessuati, con 5
sepali, 5 petali parzialmente fusi, 5 o più stami avvolti a un pistillo

Il frutto è una bacca generalmente rosso per la presenza di licopene, un
potente antiossidante.

Esistono diversi cultivar: cuore di bue, pachino, datterino, camone, San
Marzano... si differenziano per forma, dimensione e colore.

Le piantine di pomodoro si possono ottenere partendo dal seme: si
pongono i semi in semenzaio, tra febbraio e marzo, in un luogo riparato
e caldo; si trapiantano nel terreno quando le temperature restano
stabilmente sopra ai 10/12 gradi (tra aprile e maggio) o per talea:
facendo radicare una femminella di pomodoro.

Prima di effettuare il trapianto il terreno deve essere preparato
accuratamente: una buona vangatura, la concimazione, una zappettatura
per affinare la superficie, infine una passata di rastrello per
livellare.

È importante mantenere la [giusta
distanza](https://www.ortodacoltivare.it/coltivare/distanza-diradare.html) tra
le piante, questa dipende dal tipo di pomodori (se a crescita
determinata o indeterminata) e dal tipo di sostegno scelto. In genere
tra le piante si tiene una distanza variabile tra i 40 e i 70 cm, mentre
tra le file si considera uno spazio indicativamente tra i 70 e i 120 cm.

È utile anche predisporre le [canne di
sostegno](https://www.ortodacoltivare.it/coltivare/tutori-pomodoro.html) che
serviranno come tutore al pomodoro sviluppato; tenere a bada le erbe
infestanti; non far mancare l'acqua con irrigazioni al bisogno e potare
correttamente le piante sfemminellando il pomodoro e cimandolo
all'altezza giusta.

Il pomodoro è ricchissimo di acqua e povero di calorie, con un discreto
contenuto di fibre alimentari.Ha un buon quantitativo di potassio e
ridotto contenuto di sodio. Contiene vitamina C, che essendo
idrosolubile e termolabile si trova principalmente nel pomodoro fresco,
al contrario del licopene, carotenoide responsabile del colore rosso, la
cui disponibilità aumenta fino a cinque volte con la cottura (il calore
rompe le membrane cellulari nelle quali è contenuto liberandolo).
Essendo un composto liposolubile è opportuno aggiungere sostanze grasse
come l'olio extravergine.

**Proprietà**

I pomodori hanno proprietà antiossidanti, proteggono dalle malattie
cardiovascolari e da alcuni tipi di cancro, stimolano la diuresi e
favoriscono l'eliminazione di scorie in eccesso

**Curiosità**

La Tomatina è un festival che si organizza l'ultimo mercoledì
di agosto di ogni anno nella città di Bunol, vicino a Valencia,
in Spagna: il momento clou del festival è la lotta con il pomodoro che
si svolge tra le 11,00 e le 13,00. È il più grande combattimento
alimentare del mondo. Le strade diventano rosse, cosparse da oltre 120
tonnellate di succo.
