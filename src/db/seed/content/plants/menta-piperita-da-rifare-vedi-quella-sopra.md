---
name: 'Menta'
latinName: 'Mentha × piperita L.'
zoning: 'percorso-aromatico'
season: 'all-year'
---

**Nome Comune:** menta piperita

**Famiglia:** Laminacee

il nome Menta deriva dalla parola latina "mentis" che significa mente.
Una delle principali proprietà della pianta è la sua capacità di
stimolare e fortificare le funzioni intellettive.

**Origine Geografica:** originaria dell'Europa

**Coltivazione:** la menta piperita è un'erba
aromatica molto resistente ed infestante che cresce ovunque, si
sviluppa facilmente se coltivata nel proprio giardino. Tollera
suoli sabbiosi e l\'esposizione in pieno sole, che deve essere
controbilanciata da annaffiature frequenti. Le foglie si raccolgono
prima della completa fioritura della pianta (Maggio - Giugno).

**Caratteristiche Botaniche:** è una pianta erbacea
perenne, alta fino a 60-80 cm, dotata di stoloni sotterranei,
striscianti provvisti di nodi da cui si sviluppa da parte aerea della
pianta. Gli stoloni e i fusti, pelosi, sono di colore verde. Le foglie
sono lanceolate, con margine dentato e venature rossicce/violacee ben
evidenti, che emanano un caratteristico profumo fresco e aromatico. I
fiori, rosati, sono disposti in verticilli.

**Componenti:** olio essenziale (mentolo), flavonoidi,
acidi fenolici, terpeni, tannini, vitamina C

**In \...Salute:** scioglie gli spasmi dell'apparato
digerente, favorisce la digestione, favorisce la produzione e il
deflusso della bile, ha azione antisettica e antinfiammatoria,
espettorante e mucolitica, tonico-stimolante.

**In... Cucina:** è una delle piante aromatiche
utilizzate nella tradizione mediterranea per insaporire varie tipologie
di piatti. Molto adatta alla preparazione di liquori e prodotti
dolciari. Nei paesi arabi si prepara il tradizionale the alla menta. Le
foglie sono uno degli ingredienti di un famoso cocktail, il
mojito.

**In... Cosmesi:** in campo cosmetico viene utilizzato
soprattutto l'olio essenziale. Grazie alle sue proprietà rinfrescanti,
antipruriginose, disinfettanti, antidolorifiche ed anestetiche rientra
in prodotti per l'igiene orale, disinfettanti della gola, deodoranti,
per contrastare il prurito ed i dolori artro-muscolari. Applicato sulle
tempie opportunamente diluito (2%) in una crema o in un olio vegetale
oppure diffuso nell'ambiente aiuta ad alleviare il mal di testa e a
favorire la concentrazione.

**Curiosità:** il nome latino _mentha_ rimanda a un antico
mito greco raccontato da Ovidio, secondo cui una ninfa d'acqua dal nome
Myntha, figlia del dio dei fiumi Cocito, avesse una relazione con Ade e
che la moglie di questi, Persefone, travolta dalla gelosia, usò i suoi
poteri per trasformarla in una pianta insignificante e a bassa crescita,
sottoposta al calpestio dei passanti. Ade nulla poté per annullare
quella trasformazione, ma conferì alla pianta una straordinaria
fragranza di modo che, quando calpestata, la sua vera bellezza potesse
manifestarsi sotto forma di aroma.
