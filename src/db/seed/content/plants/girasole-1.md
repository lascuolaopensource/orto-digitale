---
name: "Girasole"
latinName: "Helianthus annuus L."
zoning: "serra"
season: "spring-summer"
---

> GIRASOLE (Heliantus annuus L.)

Il suo nome è dovuto alla particolare capacità delle sue infiorescenze
di seguire il corso del sole durante il giorno (eliotropismo); deriva
dal greco *Helios* sole e *anthos* fiore

Il girasole appartiene alla famiglia delle Asteraceae. E' originario
dell'ovest degli Stati Uniti dove costituiva un\'importante fonte di
nutrimento per le popolazioni locali. È stato introdotto nel nostro
continente a partire dagli inizi del 1500 con scopi ornamentali ed
officinali. A partire dal 1700 viene coltivato per la produzione di
olio, di semi e di fiori recisi. Negli ultimi anni viene utilizzato
anche per la produzione di biocarburanti.

Il girasole è una pianta che si adatta bene a diversi climi e terreni e
non ha particolari esigenze nutritive. Necessita di una buona piovosità
primaverile, di una forte luminosità e di un periodo di secco alla fine
del ciclo. Le irrigazioni devono essere regolari ma non
eccessive, perché il girasole non ama ricevere troppa acqua e teme i
ristagni. Il terreno deve dunque avere tempo di asciugare tra
un'irrigazione e quella successiva.

Il fusto del girasole è eretto, vigoroso, cilindrico, internamente pieno
di midollo, la sua altezza varia dai 60 ai 220 cm e il suo diametro dai
2 ai 5 cm.\
Le foglie sono alterne, grandi, trinervate, con margine dentato e
pubescenti su entrambi i lati. La forma varia a seconda della posizione,
il numero varia da dodici a quaranta e il colore va da un verde scuro ad
un verde tenue.\
L'infiorescenza (calatide) ha forma discoidale dal diametro dai 10 ai 40
cm. formata dai fiori del raggio, ligulati, di colore giallo e disposti
radialmente in 1-2 file e dai fiori tubolosi disposti in archi
spiraliformi che si irradiano dal centro del disco, di colore
bruno-rossiccio. Il
[frutto](https://www.biopills.net/classificazione-dei-frutti/) del
girasole è un achenio ed ha una forma romboidale allungata. È formato da
un guscio esterno, che racchiude il seme vero e proprio, ricco di grassi
e proteine di riserva. L'apparato radicale consiste in un fittone
centrale (che può superare i 2 m di profondità) dal quale si dipartono
numerose ramificazioni.

**Proprietà**

Utilizzato unicamente in passato come pianta ornamentale, il girasole
oggi ha ampie applicazioni: i suoi semi commestibili possono essere
usati come snack o possono essere sfruttati per ricavare un olio utile
in cosmetica, gastronomia e nella produzione di biodiesel e di idrogeno
da biomassa vegetale Se tostati i semi possono fungere da mangime per
uccelli, roditori e altri capi di bestiame. Il lattice ricavato dal
fusto può inoltre essere utilizzato nella produzione di gomma
ipoallergenica.

**Curiosità**

Associati nel linguaggio dei fiori alla gioia e alla spensieratezza, i
girasoli furono oggetto di dodici opere del pittore olandese Vincent Van
Gogh. Realizzata nel biennio 1888-1889, la serie dei girasoli mostra
esemplari di *Helianthus annuus* in varie fasi del ciclo vitale, dal
bocciolo all'appassimento.
