---
name: "Prezzemolo"
latinName: "Petroselinum crispum (Mill.) Fuss"
zoning: "percorso-aromatico"
season: "all-year"
---

Il prezzemolo appartiene alla famiglia delle Apiacee.

Il nome deriva dal greco antico *petroselium* che significa "sedano che
nasce dalle pietre"

Il prezzemolo è una pianta conosciuta fin dai tempi antichissimi e pare
sia originario della Sardegna. In Italia è diffusamente coltivata nelle
diverse varietà orticole.

E' una pianta che cresce in zone a clima mite e soleggiato, si adatta a
ogni tipo di terreno. Teme il freddo, per questo è meglio seminarlo da
metà aprile a fine luglio coprendo con tessuto non tessuto. Le foglie
di Prezzemolo vengono raccolte dalla primavera all'autunno. Le radici si
raccolgono in autunno da piante che hanno già superato l'anno di
età.

Il prezzemolo è una pianta biennale, con radice a fittone bianco-gialla,
fusti eretti, tubolari, alti fino a 50 cm circa; le foglie sono
triangolari, dentate, arricciate e suddivise in tre segmenti. Le
infiorescenze ad ombrella, che fioriscono in estate, hanno fiori dal
calice piccolo e corolla con 5 petali bianchi (a volte sfumati di verde
o rosa).

Nei frutti, nelle foglie e nella radice sono presenti oli essenziali,
flavonoidi e oli grassi. Le foglie contengono anche vitamina C,A,K,
minerali (ferro, manganese e calcio).

**Proprietà**

Il prezzemolo ha azione diuretica (l'olio essenziale e flavonoidi
provocano la stimolazione diretta del parenchima renale); emmenagoga
(ovvero capace di stimolare le mestruazioni) grazie alla presenza di
apiolo e miristicina che stimolano la muscolatura uterina. Stimola
l'appetito e la digestione, elimina piccoli calcoli renali, è
antianemico, influisce sul ciclo mestruale. È antiossidante, stimola e
rafforza il sistema immunitario.

**Curiosità**

"Essere come il prezzemolo" è un detto che deriva dal fatto che il
prezzemolo in cucina sta bene con tutto.

I Greci portavano in testa ciuffetti di questa pianta quando
partecipavano ai banchetti credendo che stimolasse l'appetito e mettesse
allegria. I Romani invece lo usavano per adornare le tombe dei congiunti
e proprio per questo, almeno fino al Medioevo, la gente ebbe la
convinzione che piantare il prezzemolo significasse morte e raccolti
scarsi. Nella magica notte di San Giovanni il prezzemolo era utilizzato
come erba divinatoria; per sapere la sorte dei defunti si bruciava il
prezzemolo nel camino del defunto stesso: il fumo era bianco se il
defunto era in paradiso, grigio in purgatorio e nero all'inferno.

Prezzemolo, mandragora, giusquiamo e belladonna erano le piante che
unite a grasso animale e fuliggine componevano l'unguento del "volo
magico" delle streghe. Questo unguento spalmato sul corpo provocava
allucinazioni e vertigini dando a chi lo assumeva la sensazione di
volare.
