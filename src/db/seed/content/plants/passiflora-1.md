---
name: "Passiflora"
latinName: "Passiflora incarnata L."
zoning: "serra"
season: "all-year"
---

**PASSIFLORA** (Passiflora incarnata L. -- Passiflora caerulea)

La passiflora appartiene alla famiglia passifloracee.

Il suo nome deriva dal latino "passio" che sta per "passione" e "flos"
che significa "fiore", attribuitogli da alcuni missionari Gesuiti nel
1610 in quanto vedevano in alcune parti della pianta la rappresentazione
della Passione di Cristo: il cerchio con i filamenti fiorali rappresenta
la corona di spine di Gesù, i 3 stilii chiodi utilizzati per la
crocifissione, gli stami il martello, mentre i viticci le fruste che
flagellarono Gesù e le foglie la lancia.

La passiflora è originaria dell'America centro-meridionale, fu portata
in Europa dopo la scoperta delle Americhe.

La passiflora è una pianta perenne rampicante con rizoma strisciante,
dal quale nascono numerosi fusti che conferiscono alla pianta un aspetto
cespuglioso. I rami sono lunghi e presentano numerosi viticci utili per
l'ancoraggio a vari sostegni. Le foglie, sempreverdi, sono alterne lungo
il fusto, con superficie glabra e verde chiaro, a volte tendente al
bruno. I fiori sono solitari, all'apice di un lungo peduncolo che nella
parte finale presenta 3 brattee ovali e seghettate. Presentano 5 sepali
(verdi all'esterno e bianchi all'interno) e 5 petali bianchi e sottili.
Internamente presenta una corona di filamenti viola, 5 stami e l'ovario.
I frutti sono bacche ovali che contengono numerosi semi immersi in una
sostanza carnosa dal sapore dolce.

La passiflora si può riprodurre per talea; le talee radicano facilmente
se tenute in un ambiente piccolo, molto umido, caldo e luminoso (cassone
vetrato).

**Proprietà**

La passsiflora contiene alcaloidi, flavonoidi, fitosteroli, pectine,
maltolo, con proprietà sedative, rilassanti, ansiolitiche,
antidepressive, diuretiche e antinfiammatorie. Nel corso della Prima
Guerra Mondiale la Passiflora veniva utilizzata come rimedio sedativo
nervoso per l'ansia e l'angoscia date dalla guerra, alle adeguate dosi,
infatti, questa pianta induce un sonno ristoratore e un risveglio privo
di stordimento.

**Curiosità**

Una leggenda narra che secoli fa, all'arrivo della Fata Primavera, tutte
le piante si svegliarono dal lungo sonno invernale grazie al suo tocco,
buttando fuori gemme, foglioline e fiori. Solo una piantina si svegliò
in ritardo, e quando lo fece, la primavera era già lontana. La piantina
allora pregò Cristo perché la facesse fiorire come tutte le altre
piante. Quando la primavera ritornò, tutte le piante fiorirono,
all'infuori della piantina senza nome. Fu allora che il vento portò una
eco di pianti, di lamenti e di urla di un uomo che avanzava tra la
folla, curvo sotto il peso di una croce, col volto sfigurato dal dolore
e dal sangue. La piantina pensò in un fremito: "Vorrei piangere anch'io
come piangono gli uomini", proprio mentre Gesù le passò accanto e una
lacrima mista a sangue cadde sulla povera piantina. Subito sbocciò un
fiore strano e bellissimo, che portava nella sua corolla gli strumenti
della passione di Gesù: una corona, un martello e dei chiodi. Era nato
così un nuovo fiore: la passiflora o fiore della passione.
