> **Zucchina** (*Cucurbita pepo*)

È una pianta della famiglia delle cucurbitacee.

E' originaria dell'America centro-meridionale, per questo motivo
richiede un clima abbastanza temperato (temperature tra 15/25 gradi) e
teme il gelo.

Le zucchine possono essere seminate a marzo in semenzaio in coltura
protetta o in pieno campo da metà aprile. Per migliorare la produzione è
consigliato ombreggiare le piante d'estate con teli o reti, eseguire la
pacciamatura con teli o paglia per controllare le infestanti e per
evitare ai frutti di appoggiarsi per terra e salvarli da marciumi.

Lo zucchino è una pianta che richiede molta acqua, perché produce molti
frutti e perché ha foglie molto grandi che traspirano; meglio irrigare
di buon mattino, sotto la chioma, cercando quindi di non bagnare le
foglie, usando acqua a temperatura ambiente.

Lo zucchino ha fiori maschili e femminili la cui impollinazione avviene
ad opera degli insetti di mattina, con bel tempo e temperature non
troppo basse. La zucchina è un frutto che si raccoglie acerbo, senza
lasciarlo ingrossare troppo. Maturando lo zucchino diventa amaro,
inoltre dopo aver prodotto tre o quattro frutti grandi la pianta smette
di produrre.

Esistono numerose varietà di zucchine, di forme, colori e sapori
diversi, le piante si distinguono anche per essere più o meno precoci:

zucchino president: classica zucchina dalla forma
allungate, con buccia verde scuro,

zucchina tonda di toscana: carnosa, ideale ripiena,

zucchino romano: ottima varietà di dimensioni medie,
zucchino allungato con striature sulla buccia e polpa molto dolce,

zucchina trombetta o genovese: dalla particolare forma
tubolare stretta e lunga con rigonfiamento all'estremità.

zucchina serpente, della quale si utilizzano anche le
foglie, dette *tenerumi.* Le ricette a base di tenerumi sono
tipiche di varie regioni del Sud Italia, in particolare della
Sicilia.

**Proprietà**

La zucchina contiene più del 90% di acqua, minerali come rame,
manganese, fosforo, sodio, calcio, ferro, zinco, magnesio, vitamine del
gruppo B (B1, B2, B3, B5, B6), vitamina C, E, A. Utile per astenie,
infiammazioni urinarie, insufficienze renali, dispepsie, enteriti,
dissenteria, stipsi, affezioni cardiache e diabete, sono depurative e
antiage.

La zucchina è la prima verdura dei neonati e uno degli ortaggi
consigliati alle donne in gravidanza per la ricchezza di acido folico
([vitamina
B9](http://best5.it/post/salute-e-benessere-tutte-le-vitamine-del-gruppo-b/)),
fondamentale per lo sviluppo del feto.

**Curiosità**

Le zucchine alla scapece, tipico piatto napoletano di origini
antichissime, é citato nel film di Totò "Un turco napoletano".
