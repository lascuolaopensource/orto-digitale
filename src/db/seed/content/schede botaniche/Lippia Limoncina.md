**LIPPIA LIMONCINA** (Lippia citriodora)

La Lippia appartiene alla famiglia delle verbenacee.

Il nome Lippia deriva dal naturalista italiano Lippi Augusto che nel 600
ha visto fiorire questa pianta lungo il Nilo durante un viaggio in
Egitto. Citriodora deriva dal latino e significa profumo di limone in
riferimento all'odore che la pianta emana.

La pianta è originaria del sud America (Argentina, Cile ed Uruguay),
dove cresce allo stato spontaneo. Nel XVII secolo i conquistadores la
introdussero in Europa, dove oggi la pianta viene coltivata.

La Lippia non tollera le basse temperature invernali, nelle zone dove
queste scendono sotto lo 0°C, deve essere coltivata in vasi da porre in
zone soleggiate durante la bella stagione e in luogo protetto durante i
periodi freddi. Può riprodursi per talea, prelevando delle porzioni di
stelo nella tarda primavera o in estate facendole radicare in substrato
terroso in zone ombreggiate. Le foglie, raccolte in estate
quando la pianta fiorisce, si fanno essiccare in luogo fresco ed
ombreggiato; conservate in un vaso di vetro esse manterranno il loro
profumo per almeno tre anni.

La Lippia è un arbusto alto fino a circa 2,5 m, deciduo, legnoso, con
foglie sessili, riunite in verticilli di 3-4, verdi, ruvide
superiormente, lanceolate e con profumo e sapore intenso di limone. I
fiori, dal leggero sapore di limone, sono piccoli, bianco-violetti,
posti in pannocchie terminali, lunghe fino a 12 cm. Le foglie
contengono oli essenziali (citrale, geraniolo, limonene), flavonoidi,
sesquiterpeni.

**Proprietà**

Ha proprietà rilassanti e tranquillizzanti, digestive e contrasta la
formazione di gas intestinali.

Dalle foglie si estrae l'olio essenziale, molto utilizzato
nell'industria cosmetica per la preparazione di profumi, saponi, e
prodotti per la cura e l'igiene del corpo. All'olio essenziale vengono
riconosciute anche proprietà insetto-repellenti.

**Curiosità**

In passato si credeva che poche gocce di olio essenziale cosparse sulla
mano della persona amata creassero un incantesimo d'amore.
