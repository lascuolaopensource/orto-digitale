**NASTURZIO** (*Tropaeolum majus* L.)

Il nasturzio comune o crescione indiano, appartiene alla famiglia delle
Tropaeolaceae.

Il nome generico è il diminutivo del greco \'trópaion\' (trofeo) in
riferimento ai fiori particolarmente vistosi.

Il nasturzio è originario dei paesi dell'America centrale e meridionale,
in particolare del Messico e del Perù, fu introdotto in Europa come
pianta ornamentale e oggi è coltivato ovunque, sia come pianta
ornamentale che per uso culinario ed erboristico.

Il nasturzio predilige esposizioni luminose e soleggiate e richiede
irrigazioni regolari, soprattutto nei periodi più intensi di sviluppo e
fioritura, che avviene tra la primavera e l'estate. Cresce su
suoli piuttosto ricchi in sostanze azotate, di solito presso gli
abitati, al di sotto della fascia montana superiore.

Il nasturzio è una pianta erbacea, annuale o perenne, strisciante o
rampicante. La radice principale è sottile; il fusto è tondo, carnoso,
ramificato e glabro, come del resto tutta la pianta. Le foglie sono
alterne, lungamente picciolate dalla forma rotondeggiante, molto
carnose, consistenti e profumate, con una spiccata capacità
idrorepellente. I fiori sono campanulati e speronati, possono
essere di colore rosso, giallo o arancio, con o senza striature
rossastre. Hanno un delicato profumo che ricorda il miele, per questo
motivo sono fiori molto amati dalle api, dalle farfalle e dalle
coccinelle.

**Proprietà**

Fiori e foglie sono ricchi di vitamina C, contengono glucosinolati,
composti organici solforati con proprietà antibatteriche, antifungine e
antivirali che possono aiutare a combattere una serie di infezioni,
comprese quelle del tratto urinario e respiratorio. Inoltre il nasturzio
è ricco di carotenoidi, precursori della vitamina A, essenziale per la
salute degli occhi, la crescita e lo sviluppo del corpo e il
mantenimento di un sistema immunitario sano. Ci sono però anche effetti
collaterali ed interazioni con alcuni farmaci (es per il diabete e
l'ipertensione), quindi va utilizzato con cautela.

**Curiosità**

Il nasturzio viene considerato un
[repellente](https://www.my-personaltrainer.it/cosmetici/insettorepellenti.html)
per gli afidi, per questo motivo lo si pianta nei giardini per
preservare le altre piante dagli attacchi di questi
[insetti](https://www.my-personaltrainer.it/salute-benessere/punture-di-insetto.html).

I fiori del nasturzio attirano le api, il cui lavoro è essenziale per
l\'impollinazione e per l\'equilibrio ecologico.

Nel linguaggio dei fiori e delle piante il nasturzio
simboleggia la lotta e la guerra, tale significato lo
si deve sia alla forma ad elmo dei suoi fiori e all'antica tradizione di
utilizzare la pianta come palo sulla cui cima venivano legati gli elmi e
le spade dei nemici uccisi.
