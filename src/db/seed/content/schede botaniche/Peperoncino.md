**PEPERONCINO** (*Capsicum annuum* L.)

Il peperoncino appartiene alla famiglia delle Solenacee

Il nome botanico "Capsicum" potrebbe derivare dal latino "Capsa" che
significa "scatola" o dal greco "Kapto" che significa "mordere".

Il peperoncino è originario del centro America e fu importato in Europa
dopo la scoperta dell'America.

Il peperoncino è una pianta erbacea annuale con fusto eretto che può
raggiungere un'altezza di 80-100 cm. Le foglie sono alterne, lanceolate,
di colore verde lucente. I fiori sono solitari o in gruppi di 2-3 a
livello della ramificazione del fusto, con il calice a forma di campana
con 5 sepali, la corolla è tubulare, bianca o gialla, da cui sporgono 5
stami con antere violette. I frutti sono bacche dalla forma, colore e
dimensione variabile all'interno delle quali sono contenuti numerosi
semi reniformi.

I frutti del peperoncino contengono carotenoidi responsabili del colore
rosso (capsantina, capsorubina, violaxantina, beta-carotene, ecc.);
saponosidi steroidici (capsicoside A e D), fruttosio, glucosio,
saccarosio e lipidi, albumine e vitamine (C, A, gruppo B), minerali
(potassio, calcio, ferro, manganese, sodio, fosforo, zinco) e
capsaicina, che determina il sapore piccante. Il grado di
piccantezza è misurato mediante la scala di Scoville. Il gusto
piccante si può attenuare bevendo del latte, dello yogurt o masticando
del pane all'olio, perché la capsaicina è una proteina liposolubile.

**Proprietà**

Il frutto ha proprietà lenitive sulla pelle; vasodilatatrice in quanto
favorisce la circolazione sanguigna prevenendo malattie cardiache
(abbassa la pressione); ipocolesterolemizzanti; digestive stimolando la
secrezione di succhi gastrici.

**Curiosità**

I Maya lo utilizzavano come strumento magico o come arma di tortura**:**
le ragazze che civettavano in pubblico venivano punite sfregando del
peperoncino sugli occhi; agli adulteri lo stesso trattamento veniva
applicato per la zona genitale. I bambini disubbidienti, invece,
venivano esposti al fumo di peperoncini bruciati.Per gli Aztechi il
peperoncino era una moneta di scambio.

Il medico ungherese *Albert Szent Giörgy*i nel 1937 ricevette
il *Premio Nobel per la Fisiologia e la Medicina* per aver
isolato la vitamina C dal peperoncino. In un anno ne fu studiata la
struttura chimica e fu prodotta artificialmente. *Albert Szent
Giörgyi* e *Istzan Rusznyak* isolarono dal peperoncino la
Vitamina P, e scoprirono che combinata con una proteina aumenta la
resistenza dei vasi capillari.
