**ALBICOCCO** *(Prunus armeniaca)*

L'albicocco appartiene alla famiglia delle Rosacee, è
originario della Cina settentrionale e venne introdotto nell'area del
Mediterraneonel II secolo a.C.

È una specie latifoglia e caducifoglia, con foglie a forma di cuore, con
apice più o meno acuminato, margine crenato, a volte seghettato;
raggiunge in media a 5-7 m di altezza.

Fiorisce all'inizio della primavera, i suoi fiori hanno sepali rossi e
petali bianchi, di rado rosati.\
Il frutto, l'albicocca, è una drupa di forma ovale, di colore arancio
chiaro, che tende al rosso nei frutti più maturi. Le albicocche hanno
una buccia delicata, vellutata, che si può mangiare con il resto della
polpa.

L'albicocco è una pianta che richiede molta luce per poter crescere.
Vuole zone molto soleggiate e non sopporta l'ombra nemmeno per poche ore
al giorno. Durante l'inverno tollera una temperatura fino a -12 °C senza
subire danni.

Il terreno più adatto è tendenzialmente sabbioso e molto ricco di
sostanza organica, non tollera il ristagno d'acqua.

La pianta ha bisogno di potature, di rincalzatura (in primavera e in
autunno, per proteggere dal freddo il colletto delle piante), di
sarchiatura, eseguita tra le file per arieggiare lo strato superficiale
del terreno ed eliminare le eventuali erbacce presenti.

La raccolta delle albicocche deve essere fatta a più riprese,
in media 2 volte ogni 7 giorni, man mano che i frutti maturano.

**Proprietà**

L'albicocca è un frutto ricco di vitamine, soprattutto carotenoidi,
vitamina A e C con funzione antiossidante; contiene betacarotene
e [licopene](https://www.cure-naturali.it/enciclopedia-naturale/alimentazione/nutrizione/licopene.html),
che ostacolano il processo di formazione del colesterolo LDL "cattivo"
ed è ricca di minerali (potassio, fosforo, sodio, ferro e calcio) utili
in casi di anemia, spossatezza, convalescenza; è ricca di acqua e fibre,
quindi è un aiuto per la regolarità intestinale.

L'olio di albicocca  ottenuto dalla spremitura a freddo dei noccioli che
si trovano all'interno dei frutti è commestibile, ha un profumo leggero
e un sapore delicato, per questo è impiegato nella preparazione di
dolci. Viene utilizzato in cosmesi naturale per la sua azione
elasticizzante, per prevenire rughe e smagliature e per le proprietà
protettive ed emollienti, che stimolano la produzione di sebo nelle
pelli secche e delicate.

Un tempo le donne cinesi mangiavano albicocche per favorire
la fertilità. La scienza ha successivamente confermato che le albicocche
sono ricche di minerali indispensabili per la produzione degli ormoni
sessuali. 

**Curiosità**

Una leggenda racconta che in origine l'albicocco fosse solo una pianta
ornamentale con bei fiori bianchi; quando l'Armenia venne invasa dai
nemici fu ordinato di abbattere tutti gli alberi che non producevano
frutto per ottenerne legname e questo sarebbe stato anche il destino
dell'albicocco se una fanciulla non avesse pianto sotto la sua chioma
per tutta la notte; al mattino sull'albero erano cresciuti dei frutti
dorati: le albicocche.
