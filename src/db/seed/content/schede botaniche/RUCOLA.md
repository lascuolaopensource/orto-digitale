> **RUCOLA** (*Euruca sativa*)

La rucola appartiene alla famiglia delle Brassicacee

La rucola cresce bene in tutti i tipi di terreno, meglio se drenante,
ricco, areato. Più il terreno è arido più le foglie diventano piccanti;
la semina si effettua ad inizio primavera a dimora o in periodo
invernale in serra. Si adatta bene a vari climi, ma teme le temperature
inferiori ai 5°C.

La rucola è una pianta erbacea annuale, alta circa 50 cm, ha foglie
carnose, a lancia, riunite in una rosetta basale. Fiorisce a primavera
presentando fiori molto piccoli, con 4 petali. I frutti sono silique
contenenti numerosi semi. L'odore è forte, lievemente piccante.

**Prpprietà**

La rucola, composta per il 91% di acqua, è ricca di vitamine C K A B ,
acido folico e minerali quali calcio e magnesio ad azione
rimineralizzante; ha un'alta concentrazione di sostanze azotate, che le
conferiscono il sapore piccante. Ha azione antiscorbutica (per la
vitamina C), stimola l'appetito, favorisce la digestione, è benefica per
il fegato e combatte la presenza di gas intestinali. Le radici,
essiccate, servono per preparare decotti digestivi, che sfruttano la sua
capacità diuretica.

La rucola è usata come emolliente naturale in trattamenti del cuoio
capelluto e in lozioni idratanti e toniche per la pelle.

La rucola viene usata per la preparazione di condimenti o tal quale per
la guarnitura di pizza, pesce, carni e verdure. Sull'Isola d'Ischia si
prepara un liquore a base di rucola, il "rucolino", servito dopo i pasti
come digestivo.

**Curiosità**

Gli antichi romani avevano molto cara questa pianta, fondamentale per
preparare i cosiddetti "filtri d'amore". La rucola era spesso coltivata
nei terreni che ospitavano le statue falliche erette in onore
di *Priapo*, dio della virilità.

Invece in epoca medioevale, addirittura era proibito coltivarla nei
monasteri, proprio perché era considerata una pianta eccitante; molti
studi delle università di Milano e Bologna confermano le proprietà in
questo campo.
